Zapalenie przedniego odcinka błony naczyniowej (łac. uveitis anterior)

Obejmuje zapalenie tęczówki (łac. iritis) i części sfałdowanej ciała rzęskowego (łac. cyclitis).
Wśród objawów można wymienić: zaczerwienienie gałki ocznej, ból oka, światłowstręt, postępujący spadek ostrości wzroku, wąską, słabo reagującą na światło źrenicę oraz wysięk w komorze przedniej (w postaci różnego stopnia przymglenia, co jest rezultatem wzrostu stężenia białka w cieczy wodnistej lub w postaci  drobnopyłkowej, co jest wynikiem przedostawania się do cieczy wodnistej komórek zapalnych).
Wzrastająca liczba komórek w płynie komorowym powoduje powstawanie precypitatów (osadów komórkowych) na tylnej powierzchni rogówki. Początkowo osady są koloru białego. Z czasem wskutek odkładania się komórek nabłonka barwnikowego ich kolor staje się brunatny. Ich trójkątny układ jest rezultatem ruchów konwekcyjnych płynu komorowego.  W ciężkich postaciach zapalenia wewnątrzpochodnego na dnie komory przedniej tworzy sie ropostek (materiał ropny). Skutkiem zapalnego obrzęku jest zatarcie prawidłowego rysunku tęczówki. Słabo ruchoma tęczówka przylega w dużej części do przedniej części soczewki. Zapalny wysięk jest przyczyną zlepów między tymi powierzchniami, a następnie zrostów tęczówkowo-soczewkowych (zrostów tylnych tęczówki). 

W zapaleniach błony naczyniowej stosuje się trzy grupy leków:
1. rozszerzające źrenicę i porażające mięsień akomodacyjny
2. hamujące proces zapalny - przede wszystkim kortykosteroidy (wyjątkowo immunosupresory)
3. działające na czynnik zakaźny: antybiotyki, antymetabolity wirusowe - podawane jedynie w trakcie  przebiegu zapaleń wywołanych przez infekcje