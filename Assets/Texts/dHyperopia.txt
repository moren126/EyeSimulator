Nadwzroczność (łac. hyperopia) - moc układu optycznego jest zbyt mała w stosunku do długości osiowej gałki ocznej. Równoległe promienie ogniskują się za siatkówką. Nadwzroczność dzieli się na niską (do +2.5 D), średnią (od +2.5 do +6.0 D) i wysoką (powyżej +6 D).

Podział nadwzroczności:
osiowa		- oś przednio-tylna gałki ocznej jest za krótka w stosunku do siły łamiącej soczewki i rogówki
soczewkowa	- zbyt płaska soczewka w stosunku do siły łamiącej rogówki i długości gałki ocznej
rogówkowa	- zbyt płaska rogówka w stosunku do siły łamiącej soczewki i długości gałki ocznej

Objawy wady zależą od wieku oraz wielkości wady. Młodzi ludzie mogą kompensować nadwzroczność zakresem akomodacji, może to jednak powodować bóle głowy, oczu czy łzawienie. Przy wadzie większej niż +3 D akomodacja może nie być wystarczająca by stale wyrównywać wady. Mogą pojawić się przejściowe zamglenia przy patrzeniu w dal, przejściowe lub stałe przymglenia do bliży, kłopoty z koncentracją (zwłaszcza przy czytaniu) oraz zez akomodacyjny.   
